# scratchdomesepanalipsis
Διδασκαλία της  δομών επανάληψης επανάλαβε για και για πάντα και εφαρμογή τους στην κατασκευή γεωμετρικών σχημάτων με το περιβάλλον οπτικού προγραμματισμού Scratch.
Το σενάριο εφαρμόζεται σε ΣΤ Δημοτικού, στην Πρωτοβάθμια.
O σκοπός του διδακτικού σεναρίου είναι διττός αφενός  η εξοικείωση των μαθητών του δημοτικού με τις εντολές «επανάλαβε για»  και «για πάντα» στον προγραμματισμό και αφετέρου η αξιοποίηση τους στον σχεδιασμό των βασικών γεωμετρικών σχημάτων με την χρήση προγραμμάτων στο περιβάλλον του Scratch. Με αυτή την προσέγγιση προσπαθούμε να δώσουμε έναν διαθεματικό τόνο στο σενάριο δίνοντας την αίσθηση, στο επίπεδο του δημοτικού, της χρηστικότητας του αντικειμένου της μάθησης και της επαγόμενης πολλαπλής αναπαράστασης εννοιών.
Στόχοι γνωστικοί: 
Να μπορούν να χρησιμοποιούν εντολές επανάληψης μία ή περισσότερες φορές για την επίλυση ενός προβλήματος
•	Να μπορούν να τις αναγνωρίζουν και να ερμηνεύουν τα αποτελέσματα τους. 
•	Να μπορούν να ορίζουν τις κατάλληλες εντολές ώστε να μπορούν να επιδράσουν σχεδιαστικά στην οθόνη.
•	Να μετατρέπουν την χρήση της εντολής  ώστε να δίνουν ποικίλες λύσεις ανάλογα με το πρόβλημα που επιλύουν .
•	 Να μπορούν να ορίζουν τις σωστές γωνίες που πρέπει να χρησιμοποιηθούν για να κατασκευαστούν βασικά γεωμετρικά σχήματα με χρήση προγραμμάτων.
   Στόχοι δεξιοτήτων: . 
•	Να μπορούν να κατασκευάζουν με την χρήση απλών εντολών σχεδίασης τα βασικά γεωμετρικά σχήματα
Στόχοι συμπεριφοράς-στάσεων : 
•	Να προτιμούν και να υιοθετούν την χρήση της δομής επανάληψης παρά να τοποθετούν ξανά και  ξανά τις ίδιες εντολές για τη δημιουργία του κώδικα/σεναρίου (Script). 
  Να συνεργάζονται και να σέβονται τις προτάσεις συμμαθητών τους κατά τη     λύση προβλημάτων.
5. ΠΕΡΙΓΡΑΦΗ ΔΙΔΑΚΤΙΚΟΥ ΣΕΝΑΡΙΟΥ
Το διδακτικό σενάριο παρουσιάζει στους μαθητές μέσα στο περιβάλλον scratch τις εντολές επανάληψης χωρίς συνθήκη επανέλαβε για και για πάντα και με την χρήση τους σχεδιάζει τα βασικά γεωμετρικά σχήματα. Αποτελείται από τρία φύλλα εργασίας τα οποία πραγματεύονται την επανέλαβε για, την για πάντα και την κατασκευή γεωμετρικών σχημάτων αντίστοιχα. Η σειρά των δραστηριοτήτων έχει επιλεγεί με γνώμονα την βαθμιαία αύξηση της δυσκολίας και της πολυπλοκότητας ώστε φτάνοντας στο τρίτο φύλλο να φαίνεται σαν εξέλιξη εκείνων που διδάχθηκαν προηγουμένως. 
Στο πρώτο φύλλο εργασίας η διδασκαλία γίνεται χρησιμοποιώντας ένα αυτοκίνητο το οποίο κινείται στο σκηνικό μιας πόλης του Scratch. Το αυτοκίνητο στην αρχή κινείται από την μία άκρη στην άλλη ενώ στην επόμενη δραστηριότητα εισάγοντας την επανέλαβε για, το πρόβλημα λύνεται με πιο κομψό-επαναληπτικό τρόπο. Αυξάνοντας τις απαιτήσεις ώστε το αυτοκίνητο να γυρνάει πίσω από όπου ξεκίνησε ή να κάνει περισσότερες τέτοιες επαναλαμβανόμενες διαδρομές πήγαινε-έλα η επανάληψη χρησιμοποιείται πολλές φορές μέσα στον κώδικα και εμφωλεύεται αντίστοιχα. Το φύλλο τελειώνει με την ανάγνωση ενός εναλλακτικού κώδικα για την τελευταία δραστηριότητα που υλοποιήθηκε δίνοντας έτσι διαφορετικές οπτικές πάνω στο ίδιο πρόβλημα. 
Στο δεύτερο φύλλο εργασίας το σκηνικό αλλάζει και χρησιμοποιούμε ένα έντομο που κινείται σε ένα κλειστό τετραγωνικό διάδρομο για να συνδέσουμε την κίνηση του αυτή με την κατασκευή τετραγωνικών σχημάτων όπως θα δούμε στο τελευταίο φύλλο εργασίας. Ο διδάσκοντας παρουσιάζει την εντολή για πάντα και οι ομάδες ξεκινούν τις  δραστηριότητες, οι οποίες απαιτούν την περιστροφή του σκουληκιού μία ή περισσότερες φορές μέσα στον λαβύρινθο, έχοντας όμως τον περιορισμό χρήσης  συγκεκριμένου αριθμού βημάτων κίνησης, ώστε να απαιτείται από τις ομάδες να εμφωλιάζουν μέχρι και τρεις εντολές επανάληψης. Οι δύο τελευταίες δραστηριότητες ζητούν αλλαγή των παραμέτρων για υπάρχουσες λύσεις εμπεδώνοντας καλύτερα την χρήση τους. Το επίπεδο είναι πιο απαιτητικό από το προηγούμενο φύλλο εργασίας θεωρώντας ότι πλέον οι ομάδες έχουν εξοικειωθεί με την χρήση της επανάληψης. 
Στο τρίτο φύλλο εργασίας,  αφού τους παρουσιαστούν οι εντολές σχεδίασης στην οθόνη του scratch, οι ομάδες καλούνται με την χρήση των επαναλήψεων να σχηματίσουν τα βασικά γεωμετρικά σχήματα τετράγωνο, παραλληλόγραμμο, ισόπλευρο τρίγωνο και εξάγωνο. Για τα πρώτα δύο σχήματα υπάρχει ο περιορισμός να χρησιμοποιηθεί μόνο η εντολή κίνησης «κινήσου 10 βήματα» ο οποίος προτρέπει την εντατική χρήση εντολών επανάληψης. Στα επόμενα δύο σχήματα δεν υπάρχει ο περιορισμός αυτός αλλά η χρήση επανάληψης φαντάζει προφανής. Ιδιαίτερη προσοχή δίνεται στην κατασκευή του τριγώνου το οποίο απαιτεί ένα διαφορετικό τρόπο χρήσης των γωνιών στροφής. 
